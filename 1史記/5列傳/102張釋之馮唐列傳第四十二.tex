\chapter{張釋之馮唐列傳第四十二}

張廷尉釋之者，堵陽人也，字季。有兄仲同居。以訾為騎郎，事孝文帝，十歲不得調，無所知名。釋之曰，久宦減仲之產，不遂。欲自免歸。中郎將袁盎知其賢，惜其去，乃請徙釋之補謁者。釋之既朝畢，因前言便宜事。文帝曰，卑之，毋甚高論，令今可施行也。於是釋之言秦漢之閒事，秦所以失而漢所以興者久之。文帝稱善，乃拜釋之為謁者仆射。

釋之從行，登虎圈。上問上林尉諸禽獸簿，十餘問，尉左右視，盡不能對。虎圈嗇夫從旁代尉對上所問禽獸簿甚悉，欲以觀其能口對響應無窮者。文帝曰，吏不當若是邪。尉無賴。乃詔釋之拜嗇夫為上林令。釋之久之前曰，陛下以絳侯周勃何如人也。上曰，長者也。又復問，東陽侯張相如何如人也。上復曰，長者。釋之曰，夫絳侯、東陽侯稱為長者，此兩人言事曾不能出口，豈斅此嗇夫諜諜利口捷給哉。且秦以任刀筆之吏，吏爭以亟疾苛察相高，然其敝徒文具耳，無惻隱之實。以故不聞其過，陵遲而至於二世，天下土崩。今陛下以嗇夫口辯而超遷之，臣恐天下隨風靡靡，爭為口辯而無其實。且下之化上疾於景響，舉錯不可不審也。文帝曰，善。乃止不拜嗇夫。

上就車，召釋之參乘，徐行，問釋之秦之敝。具以質言。至宮，上拜釋之為公車令。

頃之，太子與梁王共車入朝，不下司馬門，於是釋之追止太子、梁王無得入殿門。遂劾不下公門不敬，奏之。薄太后聞之，文帝免冠謝曰，教兒子不謹。薄太后乃使使承詔赦太子、梁王，然後得入。文帝由是奇釋之，拜為中大夫。

頃之，至中郎將。從行至霸陵，居北臨廁。是時慎夫人從，上指示慎夫人新豐道，曰，此走邯鄲道也。使慎夫人鼓瑟，上自倚瑟而歌，意慘悽悲懷，顧謂群臣曰，嗟乎。以北山石為槨，用紵絮斮陳，蕠漆其閒，豈可動哉。左右皆曰，善。釋之前進曰，使其中有可欲者，雖錮南山猶有郄，使其中無可欲者，雖無石槨，又何戚焉。文帝稱善。其後拜釋之為廷尉。

頃之，上行出中渭橋，有一人從橋下走出，乘輿馬驚。於是使騎捕，屬之廷尉。釋之治問。曰，縣人來，聞蹕，匿橋下。久之，以為行已過，即出，見乘輿車騎，即走耳。廷尉秦當，一人犯蹕，當罰金。文帝怒曰，此人親驚吾馬，吾馬賴柔和，令他馬，固不敗傷我乎。而廷尉乃當之罰金。釋之曰，法者天子所與天下公共也。今法如此而更重之，是法不信於民也。且方其時，上使立誅之則已。今既下廷尉，廷尉，天下之平也，一傾而天下用法皆為輕重，民安所措其手足。唯陛下察之。良久，上曰，廷尉當是也。

其後有人盜高廟坐前玉環，捕得，文帝怒，下廷尉治。釋之案律盜宗廟服御物者為奏，奏當棄市。上大怒曰，人之無道，乃盜先帝廟器，吾屬廷尉者，欲致之族，而君以法奏之，非吾所以共承宗廟意也。釋之免冠頓首謝曰，法如是足也。且罪等，然以逆順為差。今盜宗廟器而族之，有如萬分之一，假令愚民取長陵一抔土，陛下何以加其法乎。久之，文帝與太后言之，乃許廷尉當。是時，中尉條侯周亞夫與梁相山都侯王恬開見釋之持議平，乃結為親友。張廷尉由此天下稱之。

後文帝崩，景帝立，釋之恐，稱病。欲免去，懼大誅至，欲見謝，則未知何如。用王生計，卒見謝，景帝不過也。

王生者，善為黃老言，處士也。嘗召居廷中，三公九卿盡會立，王生老人，曰吾韤解，顧謂張廷尉，為我結韤。釋之跪而結之。既已，人或謂王生曰，獨柰何廷辱張廷尉，使跪結韤。王生曰，吾老且賤，自度終無益於張廷尉。張廷尉方今天下名臣，吾故聊辱廷尉，使跪結韤，欲以重之。諸公聞之，賢王生而重張廷尉。

張廷尉事景帝歲餘，為淮南王相，猶尚以前過也。久之，釋之卒。其子曰張摯，字長公，官至大夫，免。以不能取容當世，故終身不仕。

馮唐者，其大父趙人。父徙代。漢興徙安陵。唐以孝著，為中郎署長，事文帝。文帝輦過，問唐曰，父老何自為郎。家安在。唐具以實對。文帝曰，吾居代時，吾尚食監高袪數為我言趙將李齊之賢，戰於鉅鹿下。今吾每飯，意未嘗不在鉅鹿也。父知之乎。唐對曰，尚不如廉頗、李牧之為將也。上曰，何以。唐曰，臣大父在趙時，為官率將，善李牧。臣父故為代相，善趙將李齊，知其為人也。上既聞廉頗、李牧為人，良說，而搏髀曰，嗟乎。吾獨不得廉頗、李牧時為吾將，吾豈憂匈奴哉。唐曰，主臣。陛下雖得廉頗、李牧，弗能用也。上怒，起入禁中。良久，召唐讓曰，公柰何眾辱我，獨無閒處乎。唐謝曰，鄙人不知忌諱。

當是之時，匈奴新大入朝那，殺北地都尉卬。上以胡寇為意，乃卒復問唐曰，公何以知吾不能用廉頗、李牧也。唐對曰，臣聞上古王者之遣將也，跪而推轂，曰閫以內者，寡人制之，閫以外者，將軍制之。軍功爵賞皆決於外，歸而奏之。此非虛言也。臣大父言，李牧為趙將居邊，軍市之租皆自用饗士，賞賜決於外，不從中擾也。委任而責成功，故李牧乃得盡其智能，遣選車千三百乘，彀騎萬三千，百金之士十萬，是以北逐單于，破東胡，滅澹林，西抑彊秦，南支韓、魏。當是之時，趙幾霸。其後會趙王遷立，其母倡也。王遷立，乃用郭開讒，卒誅李牧，令顏聚代之。是以兵破士北，為秦所禽滅。今臣竊聞魏尚為雲中守，其軍市租盡以饗士卒，出私養錢，五日一椎牛，饗賓客軍吏舍人，是以匈奴遠避，不近雲中之塞。虜曾一入，尚率車騎擊之，所殺其眾。夫士卒盡家人子，起田中從軍，安知尺籍伍符。終日力戰，斬首捕虜，上功莫府，一言不相應，文吏以法繩之。其賞不行而吏奉法必用。臣愚，以為陛下法太明，賞太輕，罰太重。且雲中守魏尚坐上功首虜差六級，陛下下之吏，削其爵，罰作之。由此言之，陛下雖得廉頗、李牧，弗能用也。臣誠愚，觸忌諱，死罪死罪。文帝說。是日令馮唐持節赦魏尚，復以為雲中守，而拜唐為車騎都尉，主中尉及郡國車士。

七年，景帝立，以唐為楚相，免。武帝立，求賢良，舉馮唐。唐時年九十餘，不能復為官，乃以唐子馮遂為郎。遂字王孫，亦奇士，與余善。

太史公曰，張季之言長者，守法不阿意，馮公之論將率，有味哉。有味哉。語曰不知其人，視其友。二君之所稱誦，可著廊廟。書曰不偏不黨，王道蕩蕩，不黨不偏，王道便便。張季、馮公近之矣。