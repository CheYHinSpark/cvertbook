\chapter{季布欒布列傳第四十}

季布者，楚人也。為氣任俠，有名於楚。項籍使將兵，數窘漢王。及項羽滅，高祖購求布千金，敢有舍匿，罪及三族。季布匿濮陽周氏。周氏曰，漢購將軍急，跡且至臣家，將軍能聽臣，臣敢獻計，即不能，願先自剄。季布許之。乃髡鉗季布，衣褐衣，置廣柳車中，并與其家僮數十人，之魯朱家所賣之。朱家心知是季布，乃買而置之田。誡其子曰，田事聽此奴，必與同食。朱家乃乘軺車之洛陽，見汝陰侯滕公。滕公留朱家飲數日。因謂滕公曰，季布何大罪，而上求之急也。滕公曰，布數為項羽窘上，上怨之，故必欲得之。朱家曰，君視季布何如人也。曰，賢者也。朱家曰，臣各為其主用，季布為項籍用，職耳。項氏臣可盡誅邪。今上始得天下，獨以己之私怨求一人，何示天下之不廣也。且以季布之賢而漢求之急如此，此不北走胡即南走越耳。夫忌壯士以資敵國，此伍子胥所以鞭荊平王之墓也。君何不從容為上言邪。汝陰侯滕公心知朱家大俠，意季布匿其所，乃許曰，諾。待閒，果言如朱家指。上乃赦季布。當是時，諸公皆多季布能摧剛為柔，朱家亦以此名聞當世。季布召見，謝，上拜為郎中。

孝惠時，為中郎將。單于嘗為書嫚呂后，不遜，呂后大怒，召諸將議之。上將軍樊噲曰，臣願得十萬眾，橫行匈奴中。諸將皆阿呂后意，曰然。季布曰，樊噲可斬也。夫高帝將兵四十餘萬眾，困於平城，今噲柰何以十萬眾橫行匈奴中，面欺。且秦以事於胡，陳勝等起。于今創痍未瘳，噲又面諛，欲搖動天下。是時殿上皆恐，太后罷朝，遂不復議擊匈奴事。

季布為河東守，孝文時，人有言其賢者，孝文召，欲以為御史大夫。復有言其勇，使酒難近。至，留邸一月，見罷。季布因進曰，臣無功竊寵，待罪河東。陛下無故召臣，此人必有以臣欺陛下者，今臣至，無所受事，罷去，此人必有以毀臣者。夫陛下以一人之譽而召臣，一人之毀而去臣，臣恐天下有識聞之有以闚陛下也。上默然慚，良久曰，河東吾股肱郡，故特召君耳。布辭之官。

楚人曹丘生，辯士，數招權顧金錢。事貴人趙同等，與竇長君善。季布聞之，寄書諫竇長君曰，吾聞曹丘生非長者，勿與通。及曹丘生歸，欲得書請季布。竇長君曰，季將軍不說足下，足下無往。固請書，遂行。使人先發書，季布果大怒，待曹丘。曹丘至，即揖季布曰，楚人諺曰得黃金百，不如得季布一諾，足下何以得此聲於梁楚閒哉。且仆楚人，足下亦楚人也。仆游揚足下之名於天下，顧不重邪。何足下距仆之深也。季布乃大說，引入，留數月，為上客，厚送之。季布名所以益聞者，曹丘揚之也。

季布弟季心，氣蓋關中，遇人恭謹，為任俠，方數千里，士皆爭為之死。嘗殺人，亡之吳，從袁絲匿。長事袁絲，弟畜灌夫、籍福之屬。嘗為中司馬，中尉郅都不敢不加禮。少年多時時竊籍其名以行。當是時，季心以勇，布以諾，著聞關中。

季布母弟丁公，為楚將。丁公為項羽逐窘高祖彭城西，短兵接，高祖急，顧丁公曰，兩賢豈相戹哉。於是丁公引兵而還，漢王遂解去。及項王滅，丁公謁見高祖。高祖以丁公徇軍中，曰，丁公為項王臣不忠，使項王失天下者，乃丁公也。遂斬丁公，曰，使後世為人臣者無效丁公。

欒布者，梁人也。始梁王彭越為家人時，嘗與布游。窮困，賃傭於齊，為酒人保。數歲，彭越去之巨野中為盜，而布為人所略賣，為奴於燕。為其家主報仇，燕將臧荼舉以為都尉。臧荼後為燕王，以布為將。及臧荼反，漢擊燕，虜布。梁王彭越聞之，乃言上，請贖布以為梁大夫。

使於齊，未還，漢召彭越，責以謀反，夷三族。已而梟彭越頭於雒陽下，詔曰，有敢收視者，輒捕之。布從齊還，奏事彭越頭下，祠而哭之。吏捕布以聞。上召布，罵曰，若與彭越反邪。吾禁人勿收，若獨祠而哭之，與越反明矣。趣亨之。方提趣湯，布顧曰，願一言而死。上曰，何言。布曰，方上之困於彭城，敗滎陽、成皋閒，項王所以不能遂西，徒以彭王居梁地，與漢合從苦楚也。當是之時，彭王一顧，與楚則漢破，與漢而楚破。且垓下之會，微彭王，項氏不亡。天下已定，彭王剖符受封，亦欲傳之萬世。今陛下一徵兵於梁，彭王病不行，而陛下疑以為反，反形未見，以苛小案誅滅之，臣恐功臣人人自危也。今彭王已死，臣生不如死，請就亨。於是上乃釋布罪，拜為都尉。

孝文時，為燕相，至將軍。布乃稱曰，窮困不能辱身下志，非人也，富貴不能快意，非賢也。於是嘗有德者厚報之，有怨者必以法滅之。吳楚反時，以軍功封俞侯，復為燕相。燕齊之閒皆為欒布立社，號曰欒公社。

景帝中五年薨。子賁嗣，為太常，犧牲不如令，國除。

太史公曰，以項羽之氣，而季布以勇顯於楚，身屨軍搴旗者數矣，可謂壯士。然至被刑戮，為人奴而不死，何其下也。彼必自負其材，故受辱而不羞，欲有所用其未足也，故終為漢名將。賢者誠重其死。夫婢妾賤人感慨而自殺者，非能勇也，其計畫無復之耳。欒布哭彭越，趣湯如歸者，彼誠知所處，不自重其死。雖往古烈士，何以加哉。