中宮天極星，其一明者，太一常居也，旁三星三公，或曰子屬。後句四星，末大星正妃，餘三星後宮之屬也。環之匡衛十二星，藩臣。皆曰紫宮。

前列直斗口三星，隨北端兌，若見若不，曰陰德，或曰天一。紫宮左三星曰天槍，右五星曰天棓，後六星絕漢抵營室，曰閣道。

北斗七星，所謂旋、璣、玉衡以齊七政。杓攜龍角，衡殷南斗，魁枕參首。用昏建者杓，杓，自華以西南。夜半建者衡，衡，殷中州河、濟之閒。平旦建者魁，魁，海岱以東北也。斗為帝車，運于中央，臨制四鄉。分陰陽，建四時，均五行，移節度，定諸紀，皆系於斗。

斗魁戴匡六星曰文昌宮，一曰上將，二曰次將，三曰貴相，四曰司命，五曰司中，六曰司祿。在斗魁中，貴人之牢。魁下六星，兩兩相比者，名曰三能。三能色齊，君臣和，不齊，為乖戾。輔星明近，輔臣親彊，斥小，疏弱。

杓端有兩星，一內為矛，招搖，一外為盾，天鋒。有句圜十五星，屬杓，曰賤人之牢。其牢中星實則囚多，虛則開出。

天一、槍、棓、矛、盾動搖，角大，兵起。

東宮蒼龍，房、心。心為明堂，大星天王，前後星子屬。不欲直，直則天王失計。房為府，曰天駟。其陰，右驂。旁有兩星曰衿，北一星曰舝。東北曲十二星曰旗。旗中四星天市，中六星曰市樓。市中星眾者實，其虛則秏。房南眾星曰騎官。

左角，李，右角，將。大角者，天王帝廷。其兩旁各有三星，鼎足句之，曰攝提。攝提者，直斗杓所指，以建時節，故曰攝提格。亢為疏廟，主疾。其南北兩大星，曰南門。氐為天根，主疫。

尾為九子，曰君臣，斥絕，不和。箕為敖客，曰口舌。

火犯守角，則有戰。房、心，王者惡之也。

南宮朱鳥，權、衡。衡，太微，三光之廷。匡衛十二星，藩臣，西，將，東，相，南四星，執法，中，端門，門左右，掖門。門內六星，諸侯。其內五星，五帝坐。後聚一十五星，蔚然，曰郎位，傍一大星，將位也。月、五星順入，軌道，司其出，所守，天子所誅也。其逆入，若不軌道，以所犯命之，中坐，成形，皆群下從謀也。金、火尤甚。廷藩西有隋星五，曰少微，士大夫。權，軒轅。軒轅，黃龍體。前大星，女主象，旁小星，御者後宮屬。月、五星守犯者，如衡占。

東井為水事。其西曲星曰鉞。鉞北，北河，南，南河，兩河、天闕閒為關梁。輿鬼，鬼祠事，中白者為質。火守南北河，兵起，穀不登。故德成衡，觀成潢，傷成鉞，禍成井，誅成質。

柳為鳥注，主木草。七星，頸，為員官。主急事。張，素，為廚，主觴客。翼為羽翮，主遠客。

軫為車，主風。其旁有一小星，曰長沙，星星不欲明，明與四星等，若五星入軫中，兵大起。軫南眾星曰天庫樓，庫有五車。車星角若益眾，及不具，無處車馬。

西宮咸池，曰天五潢。五潢，五帝車舍。火入，旱，金，兵，水，水。中有三柱，柱不具，兵起。

奎曰封豕，為溝瀆。婁為聚眾。胃為天倉。其南眾星曰廥積。

昴曰髦頭，胡星也，為白衣會。畢曰罕車，為邊兵，主弋獵。其大星旁小星為附耳。附耳搖動，有讒亂臣在側。昴、畢閒為天街。其陰，陰國，陽，陽國。

參為白虎。三星直者，是為衡石。下有三星，兌，曰罰，為斬艾事。其外四星，左右肩股也。小三星隅置，曰觜觿，為虎首，主葆旅事。其南有四星，曰天廁。廁下一星，曰天矢。矢黃則吉，青、白、黑，凶。其西有句曲九星，三處羅，一曰天旗，二曰天苑，三曰九游。其東有大星曰狼。狼角變色，多盜賊。下有四星曰弧，直狼。狼比地有大星，曰南極老人。老人見，治安，不見，兵起。常以秋分時候之于南郊。

附耳入畢中，兵起。

北宮玄武，虛、危。危為蓋屋，虛為哭泣之事。

其南有眾星，曰羽林天軍。軍西為壘，或曰鉞。旁有一大星為北落。北落若微亡，軍星動角益希，及五星犯北落，入軍，軍起。火、金、水尤甚，火，軍憂，水，患，木、土，軍吉。危東六星，兩兩相比，曰司空。

營室為清廟，曰離宮、閣道。漢中四星，曰天駟。旁一星，曰王良。王良策馬，車騎滿野。旁有八星，絕漢，曰天潢。天潢旁，江星。江星動，人涉水。

杵、臼四星，在危南。匏瓜，有青黑星守之，魚鹽貴。

南斗為廟，其北建星。建星者，旗也。牽牛為犧牲。其北河鼓。河鼓大星，上將，左右，左右將。婺女，其北織女。織女，天女孫也。

察日、月之行以揆歲星順逆。曰東方木，主春，日甲乙。義失者，罰出歲星。歲星贏縮，以其捨命國。所在國不可伐，可以罰人。其趨舍而前曰贏，退舍曰縮。贏，其國有兵不復，縮，其國有憂，將亡，國傾敗。其所在，五星皆從而聚於一舍，其下之國可以義致天下。

以攝提格歲，歲陰左行在寅，歲星右轉居丑。正月，與斗、牽牛晨出東方，名曰監德。色蒼蒼有光。其失次，有應見柳。歲早，水，晚，旱。

歲星出，東行十二度，百日而止，反逆行，逆行八度，百日，復東行。歲行三十度十六分度之七，率日行十二分度之一，十二歲而周天。出常東方，以晨，入於西方，用昏。

單閼歲，歲陰在卯，星居子。以二月與婺女、虛、危晨出，曰降入。大有光。其失次，有應見張。名曰降入其歲大水。

執徐歲，歲陰在辰，星居亥。以三月居與營室、東壁晨出，曰青章。青青甚章。其失次，有應見軫。曰青章歲早，旱，晚，水。

大荒駱歲，歲陰在巳，星居戌。以四月與奎、婁［胃昴］晨出，曰跰踵。熊熊赤色，有光。其失次，有應見亢。

敦牂歲，歲陰在午，星居酉。以五月與胃、昴、畢晨出，曰開明。炎炎有光。偃兵，唯利公王，不利治兵。其失次，有應見房。歲早，旱，晚，水。

協洽歲，歲陰在未，星居申。以六月與觜觿、參晨出，曰長列。昭昭有光。利行兵。其失次，有應見箕。

涒灘歲，歲陰在申，星居未。以七月與東井、輿鬼晨出，曰大音。昭昭白。其失次，有應見牽牛。

作鄂歲，歲陰在酉，星居午。以八月與柳、七星、張晨出，曰（為）長王。作作有芒。國其昌，熟穀。其失次，有應見危。［曰大章］有旱而昌，有女喪，民疾。

閹茂歲，歲陰在戌，星居巳。以九月與翼、軫晨出，曰天睢。白色大明。其失次，有應見東壁。歲水，女喪。

大淵獻歲，歲陰在亥，星居辰。以十月與角、亢晨出，曰大章。蒼蒼然，星若躍而陰出旦，是謂正平。起師旅，其率必武，其國有德，將有四海。其失次，有應見婁。

困敦歲，歲陰在子，星居卯。以十一月與氐、房、心晨出，曰天泉。玄色甚明。江池其昌，不利起兵。其失次，有應見昴。

赤奮若歲，歲陰在丑，星居寅，以十二月與尾、箕晨出，曰天皓。黫然黑色甚明。其失次，有應見參。

當居不居，居之又左右搖，未當去去之，與他星會，其國凶。所居久，國有德厚。其角動，乍小乍大，若色數變，人主有憂。

其失次舍以下，進而東北，三月生天棓，長四丈，末兌，進而東南，三月生彗星，長二丈，類彗。退而西北，三月生天欃，長四丈，末兌。退而西南，三月生天槍，長數丈，兩頭兌。謹視其所見之國，不可舉事用兵。其出如浮如沈，其國有土功，如沈如浮，其野亡。色赤而有角，其所居國昌。迎角而戰者，不勝。星色赤黃而沈，所居野大穰。色青白而赤灰，所居野有憂。歲星入月，其野有逐相，與太白斗，其野有破軍。

歲星一曰攝提，曰重華，曰應星，曰紀星。營室為清廟，歲星廟也。

察剛氣以處熒惑。曰南方火，主夏，日丙、丁。禮失，罰出熒惑，熒惑失行是也。出則有兵，入則兵散。以其捨命國。（熒惑）熒惑為勃亂，殘賊、疾、喪、饑、兵。反道二舍以上，居之，三月有殃，五月受兵，七月半亡地，九月太半亡地。因與俱出入，國絕祀。居之，殃還至，雖大當小，久而至，當小反大。其南為丈夫［喪］，北為女子喪。若角動繞環之，及乍前乍後，左右，殃益大。與他星斗，光相逮，為害，不相逮，不害。五星皆從而聚于一舍，其下國可以禮致天下。

法，出東行十六舍而止，逆行二舍，六旬，復東行，自所止數十舍，十月而入西方，伏行五月，出東方。其出西方曰反明，主命者惡之。東行急，一日行一度半。

其行東、西、南、北疾也。兵各聚其下，用戰，順之勝，逆之敗。熒惑從太白，軍憂，離之，軍卻。出太白陰，有分軍，行其陽，有偏將戰。當其行，太白逮之，破軍殺將。其入守犯太微、軒轅、營室，主命惡之。心為明堂，熒惑廟也。謹候此。

歷斗之會以定填星之位。曰中央土，主季夏，日戊、己，黃帝，主德，女主象也。歲填一宿，其所居國吉。未當居而居，若已去而復還，還居之，其國得土，不乃得女。若當居而不居，既已居之，又西東去，其國失土，不乃失女，不可舉事用兵。其居久，其國福厚，易，福薄。

其一名曰地侯，主歲。歲行十二度百十二分度之五，日行二十八分度之一，二十八歲周天。其所居，五星皆從而聚于一舍，其下之國，可重致天下。禮、德、義、殺、刑盡失，而填星乃為之動搖。

贏，為王不寧，其縮，有軍不復。填星，其色黃，九芒，音曰黃鐘宮。其失次上二三宿曰贏，有主命不成，不乃大水。失次下二三宿曰縮，有后戚，其歲不復，不乃天裂若地動。

斗為文太室，填星廟，天子之星也。

木星與土合，為內亂。饑，主勿用戰，敗，水則變謀而更事，火為旱，金為白衣會若水。金在南曰牝牡，年穀熟，金在北，歲偏無。火與水合為焠，與金合為鑠，為喪，皆不可舉事，用兵大敗。土為憂，主孽卿，大饑，戰敗，為北軍，軍困，舉事大敗。土與水合，穰而擁閼，有覆軍，其國不可舉事。出，亡地，入，得地。金為疾，為內兵，亡地。三星若合，其宿地國外內有兵與喪，改立公王。四星合，兵喪并起，君子憂，小人流。五星合，是為易行，有德，受慶，改立大人，掩有四方，子孫蕃昌，無德，受殃若亡。五星皆大，其事亦大，皆小，事亦小。

蚤出者為贏，贏者為客。晚出者為縮，縮者為主人。必有天應見於杓星。同舍為合。相陵為斗，七寸以內必之矣。

五星色白圜，為喪旱，赤圜，則中不平，為兵，青圜，為憂水，黑圜，為疾，多死，黃圜，則吉。赤角犯我城，黃角地之爭，白角哭泣之聲，青角有兵憂，黑角則水。意，行窮兵之所終。五星同色，天下偃兵，百姓寧昌。春風秋雨，冬寒夏暑，動搖常以此。

填星出百二十日而逆西行，西行百二十日反東行。見三百三十日而入，入三十日復出東方。太歲在甲寅，鎮星在東壁，故在營室。

察日行以處位太白。曰西方，秋，（司兵月行及天矢）日庚、辛，主殺。殺失者，罰出太白。太白失行，以其捨命國。其出行十八舍二百四十日而入。入東方，伏行十一舍百三十日，其入西方，伏行三舍十六日而出。當出不出，當入不入，是謂失舍，不有破軍，必有國君之篡。

其紀上元，以攝提格之歲，與營室晨出東方，至角而入，與營室夕出西方，至角而入，與角晨出，入畢，與角夕出，入畢，與畢晨出，入箕，與畢夕出，入箕，與箕晨出，入柳，與箕夕出，入柳，與柳晨出，入營室，與柳夕出，入營室。凡出入東西各五，為八歲，二百二十日，復與營室晨出東方。其大率，歲一周天。其始出東方，行遲，率日半度，一百二十日，必逆行一二舍，上極而反，東行，行日一度半，一百二十日入。其庳，近日，曰明星，柔，高，遠日，曰大囂，剛。其始出西［方］，行疾，率日一度半，百二十日，上極而行遲，日半度，百二十日，旦入，必逆行一二舍而入。其庳，近日，曰大白，柔，高，遠日，曰大相，剛。出以辰、戌，入以丑、未。

當出不出，未當入而入，天下偃兵，兵在外，入。未當出而出，當入而不入，［天］下起兵，有破國。其當期出也，其國昌。其出東為東，入東為北方，出西為西，入西為南方。所居久，其鄉利，易，其鄉凶。

出西（逆行）至東，正西國吉。出東至西，正東國吉。其出不經天，經天，天下革政。

小以角動，兵起。始出大，後小，兵弱，出小，後大，兵彊。出高，用兵深吉，淺凶，庳，淺吉，深凶。日方南金居其南，日方北金居其北，曰贏，侯王不寧，用兵進吉退凶。日方南金居其北，日方北金居其南，曰縮，侯王有憂，用兵退吉進凶。用兵象太白，太白行疾，疾行，遲，遲行。角，敢戰。動搖躁，躁。圜以靜，靜。順角所指，吉，反之，皆凶。出則出兵，入則入兵。赤角，有戰，白角，有喪，黑圜角，憂，有水事，青圜小角，憂，有木事，黃圜和角，有土事，有年。其已出三日而復，有微入，入三日乃復盛出，是謂耎，其下國有軍敗將北。其已入三日又復微出，出三日而復盛入，其下國有憂，師有糧食兵革，遺人用之，卒雖眾，將為人虜。其出西失行，外國敗，其出東失行，中國敗。其色大圜黃滜，可為好事，其圜大赤，兵盛不戰。

太白白，比狼，赤，比心，黃，比參左肩，蒼，比參右肩，黑，比奎大星。五星皆從太白而聚乎一舍，其下之國可以兵從天下。居實，有得也，居虛，無得也。行勝色，色勝位，有位勝無位，有色勝無色，行得盡勝之。出而留桑榆閒，疾其下國。上而疾，未盡其日，過參天，疾其對國。上復下，下復上，有反將。其入月，將僇。金、木星合，光，其下戰不合，兵雖起而不鬬，合相毀，野有破軍。出西方，昏而出陰，陰兵彊，暮食出，小弱，夜半出，中弱，雞鳴出，大弱，是謂陰陷於陽。其在東方，乘明而出陽，陽兵之彊，雞鳴出，小弱，夜半出，中弱，昏出，大弱，是謂陽陷於陰。太白伏也，以出兵，兵有殃。其出卯南，南勝北方，出卯北，北勝南方，正在卯，東國利。出酉北，北勝南方，出酉南，南勝北方，正在酉，西國勝。

其與列星相犯，小戰，五星，大戰。其相犯，太白出其南，南國敗，出其北，北國敗。行疾，武，不行，文。色白五芒，出蚤為月蝕，晚為天夭及彗星，將發其國。出東為德，舉事左之迎之，吉。出西為刑，舉事右之背之，吉。反之皆凶。太白光見景，戰勝。晝見而經天，是謂爭明，彊國弱，小國彊，女主昌。

亢為疏廟，太白廟也。太白，大臣也，其號上公。其他名殷星、太正、營星、觀星、宮星、明星、大衰、大澤、終星、大相、天浩、序星、月緯。大司馬位謹候此。

察日辰之會，以治辰星之位。曰北方水，太陰之精，主冬，日壬、癸。刑失者，罰出辰星，以其宿命國。

是正四時，仲春春分，夕出郊奎、婁、胃東五舍，為齊，仲夏夏至，夕出郊東井、輿鬼、柳東七舍，為楚，仲秋秋分，夕出郊角、亢、氐、房東四舍，為漢，仲冬冬至，晨出郊東方，與尾、箕、斗、牽牛俱西，為中國。其出入常以辰、戌、丑、未。

其蚤，為月蝕，晚，為彗星及天夭。其時宜效不效為失，追兵在外不戰。一時不出，其時不和，四時不出，天下大饑。其當效而出也，色白為旱，黃為五穀熟，赤為兵，黑為水。出東方，大而白，有兵於外，解。常在東方，其赤，中國勝，其西而赤，外國利。無兵於外而赤，兵起。其與太白俱出東方，皆赤而角，外國大敗，中國勝，其與太白俱出西方，皆赤而角，外國利。五星分天之中，積于東方，中國利，積于西方，外國用［兵］者利。五星皆從辰星而聚于一舍，其所捨之國可以法致天下。辰星不出，太白為客，其出，太白為主。出而與太白不相從，野雖有軍，不戰。出東方，太白出西方，若出西方，太白出東方，為格，野雖有兵不戰。失其時而出，為當寒反溫，當溫反寒。當出不出，是謂擊卒，兵大起。其入太白中而上出，破軍殺將，客軍勝，下出，客亡地。辰星來抵太白，太白不去，將死。正旗上出，破軍殺將，客勝，下出，客亡地。視旗所指，以命破軍。其繞環太白，若與鬬，大戰，客勝。兔過太白，閒可椷劍，小戰，客勝。兔居太白前，軍罷，出太白左，小戰，摩太白，有數萬人戰，主人吏死，出太白右，去三尺，軍急約戰。青角，兵憂，黑角，水。赤行窮兵之所終。

兔七命，曰小正、辰星、天欃、安周星、細爽、能星、鉤星。其色黃而小，出而易處，天下之文變而不善矣。兔五色，青圜憂，白圜喪，赤圜中不平，黑圜吉。赤角犯我城，黃角地之爭，白角號泣之聲。

其出東方，行四舍四十八日，其數二十日，而反入于東方，其出西方，行四舍四十八日，其數二十日，而反入于西方。其一候之營室、角、畢、箕、柳。出房、心閒，地動。

辰星之色，春，青黃，夏，赤白，秋，青白，而歲熟，冬，黃而不明。即變其色，其時不昌。春不見，大風，秋則不實。夏不見，有六十日之旱，月蝕。秋不見，有兵，春則不生。冬不見，陰雨六十日，有流邑，夏則不長。

角、亢、氐，兗州。房、心，豫州。尾、箕，幽州。斗，江、湖。牽牛、婺女，楊州。虛、危，青州。營室至東壁，并州。奎、婁、胃，徐州。昴、畢，冀州。觜觿、參，益州。東井、輿鬼，雍州。柳、七星、張，三河。翼、軫，荊州。

七星為員官，辰星廟，蠻夷星也。

兩軍相當，日暈，暈等，力鈞，厚長大，有勝，薄短小，無勝。重抱大破無。抱為和，背［為］不和，為分離相去。直為自立，立侯王，指暈若曰殺將。負且戴，有喜。圍在中，中勝，在外，外勝。青外赤中，以和相去，赤外青中，以惡相去。氣暈先至而後去，居軍勝。先至先去，前利後病，後至後去，前病後利，後至先去，前後皆病，居軍不勝。見而去，其發疾，雖勝無功。見半日以上，功大。白虹屈短，上下兌，有者下大流血。日暈制勝，近期三十日，遠期六十日。

其食，食所不利，復生，生所利，而食益盡，為主位。以其直及日所宿，加以日時，用命其國也。

月行中道，安寧和平。陰閒，多水，陰事。外北三尺，陰星。北三尺，太陰，大水，兵。陽閒，驕恣。陽星，多暴獄。太陽，大旱喪也。角、天門，十月為四月，十一月為五月，十二月為六月，水發，近三尺，遠五尺。犯四輔，輔臣誅。行南北河，以陰陽言，旱水兵喪。

月蝕歲星，其宿地，饑若亡。熒惑也亂，填星也下犯上，太白也彊國以戰敗，辰星也女亂。蝕大角，主命者惡之，心，則為內賊亂也，列星，其宿地憂。

月食始日，五月者六，六月者五，五月復六，六月者一，而五月者五，凡百一十三月而復始。故月蝕，常也，日蝕，為不臧也。甲、乙，四海之外，日月不占。丙、丁，江、淮、海岱也。戊、己，中州、河、濟也。庚、辛，華山以西。壬、癸，恒山以北。日蝕，國君，月蝕，將相當之。

國皇星，大而赤，狀類南極。所出，其下起兵，兵彊，其沖不利。

昭明星，大而白，無角，乍上乍下。所出國，起兵，多變。

五殘星，出正東東方之野。其星狀類辰星，去地可六丈。

大賊星，出正南南方之野。星去地可六丈，大而赤，數動，有光。

司危星，出正西西方之野。星去地可六丈，大而白，類太白。

獄漢星，出正北北方之野。星去地可六丈，大而赤，數動，察之中青。此四野星所出，出非其方，其下有兵，沖不利。

四填星，所出四隅，去地可四丈。

地維咸光，亦出四隅，去地可三丈，若月始出。所見，下有亂，亂者亡，有德者昌。

燭星，狀如太白，其出也不行。見則滅。所燭者，城邑亂。

如星非星，如雲非雲，命曰歸邪。歸邪出，必有歸國者。

星者，金之散氣，［其］本曰火。星眾，國吉，少則凶。

漢者，亦金之散氣，其本曰水。漢，星多，多水，少則旱，其大經也。

天鼓，有音如雷非雷，音在地而下及地。其所往者，兵發其下。

天狗，狀如大奔星，有聲，其下止地，類狗。所墮及，望之如火光炎炎沖天。其下圜如數頃田處，上兌者則有黃色，千里破軍殺將。

格澤星者，如炎火之狀。黃白，起地而上。下大，上兌。其見也，不種而穫，不有土功，必有大害。

蚩尤之旗，類彗而後曲，象旗。見則王者征伐四方。

旬始，出於北斗旁，狀如雄雞。其怒，青黑，象伏鱉。

枉矢，類大流星，蛇行而倉黑，望之如有毛羽然。

長庚，如一匹布著天。此星見，兵起。

星墜至地，則石也。河、濟之閒，時有墜星。

天精而見景星。景星者，德星也。其狀無常，常出於有道之國。

凡望雲氣，仰而望之，三四百里，平望，在桑榆上，千餘［里］二千里，登高而望之，下屬地者三千里。雲氣有獸居上者，勝。

自華以南，氣下黑上赤。嵩高、三河之郊，氣正赤。恒山之北，氣下黑下青。勃、碣、海、岱之閒，氣皆黑。江、淮之閒，氣皆白。

徒氣白。土功氣黃。車氣乍高乍下，往往而聚。騎氣卑而布。卒氣摶。前卑而後高者，疾，前方而後高者，兌，後兌而卑者，卻。其氣平者其行徐。前高而後卑者，不止而反。氣相遇者，卑勝高，兌勝方。氣來卑而循車通者，不過三四日，去之五六里見。氣來高七八尺者，不過五六日，去之十餘里見。氣來高丈餘二丈者，不過三四十日，去之五六十里見。

稍云精白者，其將悍，其士怯。其大根而前絕遠者，當戰。青白，其前低者，戰勝，其前赤而仰者，戰不勝。陣雲如立垣。杼雲類杼。軸雲摶兩端兌。杓雲如繩者，居前亙天，其半半天。其蛪者類闕旗故。鉤雲句曲。諸此雲見，以五色合占。而澤摶密，其見動人，乃有占，兵必起，合斗其直。

王朔所候，決於日旁。日旁雲氣，人主象。皆如其形以占。

故北夷之氣如群畜穹閭，南夷之氣類舟船幡旗。大水處，敗軍場，破國之虛，下有積錢，金寶之上，皆有氣，不可不察。海旁蜄氣象樓臺，廣野氣成宮闕然。雲氣各象其山川人民所聚積。

故候息秏者，入國邑，視封疆田疇之正治，城郭室屋門戶之潤澤，次至車服畜產精華。實息者，吉，虛秏者，凶。

若煙非煙，若雲非雲，郁郁紛紛，蕭索輪囷，是謂卿雲。卿雲［見］，喜氣也。若霧非霧，衣冠而不濡，見則其域被甲而趨。

夫雷電、蝦虹、辟歷、夜明者，陽氣之動者也，春夏則發，秋冬則藏，故候者無不司之。

天開縣物，地動坼絕。山崩及徙，川塞谿垘，水澹（澤竭）地長，［澤竭］見象。城郭門閭，閨臬［枯槁］槁枯，宮廟邸第，人民所次。謠俗車服，觀民飲食。五穀草木，觀其所屬。倉府廄庫，四通之路。六畜禽獸，所產去就，魚鱉鳥鼠，觀其所處。鬼哭若呼，其人逢俉。化言，誠然。

凡候歲美惡，謹候歲始。歲始或冬至日，產氣始萌。臘明日，人眾卒歲，一會飲食，發陽氣，故曰初歲。正月旦，王者歲首，立春日，四時之（卒）始也。四始者，候之日。

而漢魏鮮集臘明正月旦決八風。風從南方來，大旱，西南，小旱，西方，有兵，西北，戎菽為，小雨，趣兵，北方，為中歲，東北，為上歲，東方，大水，東南，民有疾疫，歲惡。故八風各與其沖對，課多者為勝。多勝少，久勝亟，疾勝徐。旦至食，為麥，食至日昳，為稷，昳至餔，為黍，餔至下餔，為菽，下餔至日入，為麻。欲終日（有雨）有雲，有風，有日。日當其時者，深而多實，無雲有風日，當其時，淺而多實，有雲風，無日，當其時，深而少實，有日，無雲，不風，當其時者稼有敗。如食頃，小敗，熟五斗米頃，大敗。則風復起，有雲，其稼復起。各以其時用雲色占種（其）所宜。其雨雪若寒，歲惡。

是日光明，聽都邑人民之聲。聲宮，則歲善，吉，商，則有兵，徵，旱，羽，水，角，歲惡。

或從正月旦比數雨。率日食一升，至七升而極，過之，不占。數至十二日，日直其月，占水旱。為其環域千里內占，則為天下候，竟正月。月所離列宿，日、風、雲，占其國。然必察太歲所在。在金，穰，水，毀，木，饑，火，旱。此其大經也。

正月上甲，風從東方，宜蠶，風從西方，若旦黃雲，惡。

冬至短極，縣土炭，炭動，鹿解角，蘭根出，泉水躍，略以知日至，要決晷景。歲星所在，五穀逢昌。其對為沖，歲乃有殃。

太史公曰，自初生民以來，世主曷嘗不歷日月星辰。及至五家、三代，紹而明之，內冠帶，外夷狄，分中國為十有二州，仰則觀象於天，俯則法類於地。天則有日月，地則有陰陽。天有五星，地有五行。天則有列宿，地則有州域。三光者，陰陽之精，氣本在地，而聖人統理之。

幽厲以往，尚矣。所見天變，皆國殊窟穴，家占物怪，以合時應，其文圖籍禨祥不法。是以孔子論六經，紀異而說不書。至天道命，不傳，傳其人，不待告，告非其人，雖言不著。

昔之傳天數者，高辛之前，重、黎，於唐、虞，羲、和，有夏，昆吾，殷商，巫咸，周室，史佚、萇弘，於宋，子韋，鄭則裨灶，在齊，甘公，楚，唐眛，趙，尹皋，魏，石申。

夫天運，三十歲一小變，百年中變，五百載大變，三大變一紀，三紀而大備，此其大數也。為國者必貴三五。上下各千歲，然後天人之際續備。

太史公推古天變，未有可考于今者。蓋略以春秋二百四十二年之閒，日蝕三十六，彗星三見，宋襄公時星隕如雨。天子微，諸侯力政，五伯代興，更為主命，自是之後，眾暴寡，大并小。秦、楚、吳、越，夷狄也，為彊伯。田氏篡齊，三家分晉，并為戰國。爭於攻取，兵革更起，城邑數屠，因以饑饉疾疫焦苦，臣主共憂患，其察禨祥候星氣尤急。近世十二諸侯七國相王，言從衡者繼踵，而皋、唐、甘、石因時務論其書傳，故其占驗淩雜米鹽。

二十八舍主十二州，斗秉兼之，所從來久矣。秦之疆也，候在太白，占於狼、弧。吳、楚之疆，候在熒惑，占於鳥衡。燕、齊之疆，候在辰星，占於虛、危。宋、鄭之疆，候在歲星，占於房、心。晉之疆，亦候在辰星，占於參罰。

及秦并吞三晉、燕、代，自河山以南者中國。中國於四海內則在東南，為陽，陽則日、歲星、熒惑、填星，占於街南，畢主之。其西北則胡、貉、月氏諸衣旃裘引弓之民，為陰，陰則月、太白、辰星，占於街北，昴主之。故中國山川東北流，其維，首在隴、蜀，尾沒于勃、碣。是以秦、晉好用兵，復占太白，太白主中國，而胡、貉數侵掠，獨占辰星，辰星出入躁疾，常主夷狄，其大經也。此更為客主人。熒惑為孛，外則理兵，內則理政。故曰雖有明天子，必視熒惑所在。諸侯更彊，時菑異記，無可錄者。

秦始皇之時，十五年彗星四見，久者八十日，長或竟天。其後秦遂以兵滅六王，并中國，外攘四夷，死人如亂麻，因以張楚并起，三十年之閒兵相駘藉，不可勝數。自蚩尤以來，未嘗若斯也。

項羽救鉅鹿，枉矢西流，山東遂合從諸侯，西坑秦人，誅屠咸陽。

漢之興，五星聚于東井。平城之圍，月暈參、畢七重。諸呂作亂，日蝕，晝晦。吳楚七國叛逆，彗星數丈，天狗過梁野，及兵起，遂伏尸流血其下。元光、元狩，蚩尤之旗再見，長則半天。其後京師師四出，誅夷狄者數十年，而伐胡尤甚。越之亡，熒惑守鬬，朝鮮之拔，星茀于河戍，兵征大宛，星茀招搖，此其犖犖大者。若至委曲小變，不可勝道。由是觀之，未有不先形見而應隨之者也。

夫自漢之為天數者，星則唐都，氣則王朔，占歲則魏鮮。故甘、石歷五星法，唯獨熒惑有反逆行，逆行所守，及他星逆行，日月薄蝕，皆以為占。

余觀史記，考行事，百年之中，五星無出而不反逆行，反逆行，嘗盛大而變色，日月薄蝕，行南北有時，此其大度也。故紫宮、房心、權衡、咸池、虛危列宿部星，此天之五官坐位也，為經，不移徙，大小有差，闊狹有常。水、火、金、木、填星，此五星者，天之五佐，為經緯，見伏有時，所過行贏縮有度。

日變修德，月變省刑，星變結和。凡天變，過度乃占。國君彊大，有德者昌，羽小，飾詐者亡。太上修德，其次修政，其次修救，其次修禳，正下無之。夫常星之變希見，而三光之占亟用。日月暈適，雲風，此天之客氣，其發見亦有大運。然其與政事俯仰，最近天人之符。此五者，天之感動。為天數者，必通三五。終始古今，深觀時變，察其精粗，則天官備矣。

蒼帝行德，天門為之開。赤帝行德，天牢為之空。黃帝行德，天夭為之起。風從西北來，必以庚、辛。一秋中，五至，大赦，三至，小赦。白帝行德，以正月二十日、二十一日，月暈圍，常大赦載，謂有太陽也。一曰，白帝行德，畢、昴為之圍。圍三暮，德乃成，不三暮，及圍不合，德不成。二曰，以辰圍，不出其旬。黑帝行德，天關為之動。天行德，天子更立年，不德，風雨破石。三能、三衡者，天廷也。客星出天廷，有奇令。