太史公曰，余每讀虞書，至於君臣相敕，維是几安，而股肱不良，萬事墮壞，未嘗不流涕也。成王作頌，推己懲艾，悲彼家難，可不謂戰戰恐懼，善守善終哉。君子不為約則修德，滿則棄禮，佚能思初，安能惟始，沐浴膏澤而歌詠勤苦，非大德誰能如斯。傳曰治定功成，禮樂乃興。海內人道益深，其德益至，所樂者益異。滿而不損則溢，盈而不持則傾。凡作樂者，所以節樂。君子以謙退為禮，以損減為樂，樂其如此也。以為州異國殊，情習不同，故博采風俗，協比聲律，以補短移化，助流政教。天子躬於明堂臨觀，而萬民咸蕩滌邪穢，斟酌飽滿，以飾厥性。故云雅頌之音理而民正，嘄噭之聲興而士奮，鄭衛之曲動而心淫。及其調和諧合，鳥獸盡感，而況懷五常，含好惡，自然之勢也。

治道虧缺而鄭音興起，封君世辟，名顯鄰州，爭以相高。自仲尼不能與齊優遂容於魯，雖退正樂以誘世，作五章以剌時，猶莫之化。陵遲以至六國，流沔沈佚，遂往不返，卒於喪身滅宗，并國於秦。

秦二世尤以為娛。丞相李斯進諫曰，放棄詩書，極意聲色，祖伊所以懼也，輕積細過，恣心長夜，紂所以亡也。趙高曰，五帝、三王樂各殊名，示不相襲。上自朝廷，下至人民，得以接歡喜，合殷勤，非此和說不通，解澤不流，亦各一世之化，度時之樂，何必華山之騄耳而後行遠乎。二世然之。

高祖過沛詩三侯之章，令小兒歌之。高祖崩，令沛得以四時歌儛宗廟。孝惠、孝文、孝景無所增更，於樂府習常肄舊而已。

至今上即位，作十九章，令侍中李延年次序其聲，拜為協律都尉。通一經之士不能獨知其辭，皆集會五經家，相與共講習讀之，乃能通知其意，多爾雅之文。

漢家常以正月上辛祠太一甘泉，以昏時夜祠，到明而終。常有流星經於祠壇上。使僮男僮女七十人俱歌。春歌青陽，夏歌朱明，秋歌西暤，冬歌玄冥。世多有，故不論。

又嘗得神馬渥洼水中，復次以為太一之歌。歌曲曰，太一貢兮天馬下，霑赤汗兮沫流赭。騁容與兮跇萬里，今安匹兮龍為友。後伐大宛得千里馬，馬名蒲梢，次作以為歌。歌詩曰，天馬來兮從西極，經萬里兮歸有德。承靈威兮降外國，涉流沙兮四夷服。中尉汲黯進曰，凡王者作樂，上以承祖宗，下以化兆民。今陛下得馬，詩以為歌，協於宗廟，先帝百姓豈能知其音邪。上默然不說。丞相公孫弘曰，黯誹謗聖制，當族。

凡音之起，由人心生也。人心之動，物使之然也。感於物而動，故形於聲，聲相應，故生變，變成方，謂之音，比音而樂之，及干戚羽旄，謂之樂也。樂者，音之所由生也，其本在人心感於物也。是故其哀心感者，其聲噍以殺，其樂心感者，其聲啴以緩，其喜心感者，其聲發以散，其怒心感者，其聲麤以厲，其敬心感者，其聲直以廉，其愛心感者，其聲和以柔。六者非性也，感於物而後動，是故先王慎所以感之。故禮以導其志，樂以和其聲，政以壹其行，刑以防其姦。禮樂刑政，其極一也，所以同民心而出治道也。

凡音者，生人心者也。情動於中，故形於聲，聲成文謂之音。是故治世之音安以樂，其正和，亂世之音怨以怒，其正乖，亡國之音哀以思，其民困。聲音之道，與正通矣。宮為君，商為臣，角為民，徵為事，羽為物。五者不亂，則無惉懘之音矣。宮亂則荒，其君驕，商亂則搥，其臣壞，角亂則憂，其民怨，徵亂則哀，其事勤，羽亂則危，其財匱。五者皆亂，迭相陵，謂之慢。如此則國之滅亡無日矣。鄭衛之音，亂世之音也，比於慢矣。桑閒濮上之音，亡國之音也，其政散，其民流，誣上行私而不可止。

凡音者，生於人心者也，樂者，通於倫理者也。是故知聲而不知音者，禽獸是也，知音而不知樂者，眾庶是也。唯君子為能知樂。是故審聲以知音，審音以知樂，審樂以知政，而治道備矣。是故不知聲者不可與言音，不知音者不可與言樂知樂則幾於禮矣。禮樂皆得，謂之有德。德者得也。是故樂之隆，非極音也，食饗之禮，非極味也。清廟之瑟，朱弦而疏越，一倡而三嘆，有遺音者矣。大饗之禮，尚玄酒而俎腥魚，大羹不和，有遺味者矣。是故先王之制禮樂也，非以極口腹耳目之欲也，將以教民平好惡而反人道之正也。

人生而靜，天之性也，感於物而動，性之頌也。物至知知，然後好惡形焉。好惡無節於內，知誘於外，不能反己，天理滅矣。夫物之感人無窮，而人之好惡無節，則是物至而人化物也。人化物也者，滅天理而窮人欲者也。於是有悖逆詐偽之心，有淫佚作亂之事。是故彊者脅弱，眾者暴寡，知者詐愚，勇者苦怯，疾病不養，老幼孤寡不得其所，此大亂之道也。是故先王制禮樂，人為之節，衰麻哭泣，所以節喪紀也，鐘鼓干戚，所以和安樂也，婚姻冠笄，所以別男女也，射鄉食饗，所以正交接也。禮節民心，樂和民聲，政以行之，刑以防之。禮樂刑政四達而不悖，則王道備矣。

樂者為同，禮者為異。同則相親，異則相敬。樂勝則流，禮勝則離。合情飾貌者，禮樂之事也。禮義立，則貴賤等矣，樂文同，則上下和矣，好惡著，則賢不肖別矣，刑禁暴，爵舉賢，則政均矣。仁以愛之，義以正之，如此則民治行矣。

樂由中出，禮自外作。樂由中出，故靜，禮自外作，故文。大樂必易，大禮必簡。樂至則無怨，禮至則不爭。揖讓而治天下者，禮樂之謂也。暴民不作，諸侯賓服，兵革不試，五刑不用，百姓無患，天子不怒，如此則樂達矣。合父子之親，明長幼之序，以敬四海之內。天子如此，則禮行矣。

大樂與天地同和，大禮與天地同節。和，故百物不失，節，故祀天祭地。明則有禮樂，幽則有鬼神，如此則四海之內合敬同愛矣。禮者，殊事合敬者也，樂者，異文合愛者也。禮樂之情同，故明王以相沿也。故事與時并，名與功偕。故鐘鼓管磬羽籥干戚，樂之器也，詘信俯仰級兆舒疾，樂之文也。簠簋俎豆制度文章，禮之器也，升降上下周旋裼襲，禮之文也。故知禮樂之情者能作，識禮樂之文者能術。作者之謂聖，術者之謂明。明聖者，術作之謂也。

樂者，天地之和也，禮者，天地之序也。和，故百物皆化，序，故群物皆別。樂由天作，禮以地制。過制則亂，過作則暴。明於天地，然後能興禮樂也。論倫無患，樂之情也，欣喜驩愛，樂之容也。中正無邪，禮之質也，莊敬恭順，禮之制也。若夫禮樂之施於金石，越於聲音，用於宗廟社稷，事于山川鬼神，則此所以與民同也。

王者功成作樂，治定制禮。其功大者其樂備，其治辨者其禮具。干戚之舞，非備樂也，亨孰而祀，非達禮也。五帝殊時，不相沿樂，三王異世，不相襲禮。樂極則憂，禮粗則偏矣。及夫敦樂而無憂，禮備而不偏者，其唯大聖乎。天高地下，萬物散殊，而禮制行也，流而不息，合同而化，而樂興也。春作夏長，仁也，秋斂冬藏，義也。仁近於樂，義近於禮。樂者敦和，率神而從天，禮者辨宜，居鬼而從地。故聖人作樂以應天，作禮以配地。禮樂明備，天地官矣。

天尊地卑，君臣定矣。高卑已陳，貴賤位矣。動靜有常，小大殊矣。方以類聚，物以群分，則性命不同矣。在天成象，在地成形，如此則禮者天地之別也。地氣上隮，天氣下降，陰陽相摩，天地相蕩，鼓之以雷霆，奮之以風雨，動之以四時，煖之以日月，而百物化興焉，如此則樂者天地之和也。

化不時則不生，男女無別則亂登，此天地之情也。及夫禮樂之極乎天而蟠乎地，行乎陰陽而通乎鬼神，窮高極遠而測深厚，樂著太始而禮居成物。著不息者天也，著不動者地也。一動一靜者，天地之閒也。故聖人曰禮云樂云。

昔者舜作五弦之琴，以歌南風，夔始作樂，以賞諸侯。故天子之為樂也，以賞諸侯之有德者也。德盛而教尊，五穀時孰，然後賞之以樂。故其治民勞者，其舞行級遠，其治民佚者，其舞行級短。故觀其舞而知其德，聞其謚而知其行。大章，章之也，咸池，備也，韶，繼也，夏，大也，殷周之樂盡也。

天地之道，寒暑不時則疾，風雨不節則饑。教者，民之寒暑也，教不時則傷世。事者，民之風雨也，事不節則無功。然則先王之為樂也，以法治也，善則行象德矣。夫豢豕為酒，非以為禍也，而獄訟益煩，則酒之流生禍也。是故先王因為酒禮，一獻之禮，賓主百拜，終日飲酒而不得醉焉，此先王之所以備酒禍也。故酒食者，所以合歡也。

樂者，所以象德也，禮者，所以閉淫也。是故先王有大事，必有禮以哀之，有大福，必有禮以樂之，哀樂之分，皆以禮終。

樂也者，施也，禮也者，報也。樂，樂其所自生，而禮，反其所自始。樂章德，禮報情反始也。所謂大路者，天子之輿也，龍旂九旒，天子之旌也，青黑緣者，天子之葆龜也，從之以牛羊之群，則所以贈諸侯也。

樂也者，情之不可變者也，禮也者，理之不可易者也。樂統同，禮別異，禮樂之說貫乎人情矣。窮本知變，樂之情也，著誠去偽，禮之經也。禮樂順天地之誠，達神明之德，降興上下之神，而凝是精粗之體，領父子君臣之節。

是故大人舉禮樂，則天地將為昭焉。天地欣合，陰陽相得，煦嫗覆育萬物，然後草木茂，區萌達，羽翮奮，角觡生，蟄蟲昭穌，羽者嫗伏，毛者孕鬻，胎生者不殰而卵生者不殈，則樂之道歸焉耳。

樂者，非謂黃鐘大呂弦歌干揚也，樂之末節也，故童者舞之，布筵席，陳樽俎，列籩豆，以升降為禮者，禮之末節也，故有司掌之。樂師辯乎聲詩，故北面而弦，宗祝辯乎宗廟之禮，故後尸，商祝辯乎喪禮，故後主人。是故德成而上，藝成而下，行成而先，事成而後。是故先王有上有下，有先有後，然後可以有制於天下也。

樂者，聖人之所樂也，而可以善民心。其感人深，其風移俗易，故先王著其教焉。

夫人有血氣心知之性，而無哀樂喜怒之常，應感起物而動，然後心術形焉。是故志微焦衰之音作，而民思憂，啴緩慢易繁文簡節之音作，而民康樂，粗厲猛起奮末廣賁之音作，而民剛毅，廉直經正莊誠之音作，而民肅敬，寬裕肉好順成和動之音作，而民慈愛，流辟邪散狄成滌濫之音作，而民淫亂。

是故先王本之情性，稽之度數，制之禮義，合生氣之和，道五常之行，使之陽而不散，陰而不密，剛氣不怒，柔氣不懾，四暢交於中而發作於外，皆安其位而不相奪也。然後立之學等，廣其節奏，省其文采，以繩德厚也。類小大之稱，比終始之序，以象事行，使親疏貴賤長幼男女之理皆形見於樂，故曰樂觀其深矣。

土敝則草木不長，水煩則魚鱉不大，氣衰則生物不育，世亂則禮廢而樂淫。是故其聲哀而不莊，樂而不安，慢易以犯節，流湎以忘本。廣則容姦。狹則思欲，感滌蕩之氣而滅平和之德，是以君子賤之也。

凡姦聲感人而逆氣應之，逆氣成象而淫樂興焉。正聲感人而順氣應之，順氣成象而和樂興焉。倡和有應，回邪曲直各歸其分，而萬物之理以類相動也。

是故君子反情以和其志，比類以成其行。姦聲亂色不留聰明，淫樂廢禮不接於心術，惰慢邪辟之氣不設於身體，使耳目鼻口心知百體皆由順正，以行其義。然後發以聲音，文以琴瑟，動以干戚，飾以羽旄，從以簫管，奮至德之光，動四氣之和，以著萬物之理。是故清明象天，廣大象地，終始象四時，周旋象風雨，五色成文而不亂，八風從律而不姦，百度得數而有常，小大相成，終始相生，倡和清濁，代相為經。故樂行而倫清，耳目聰明，血氣和平，移風易俗，天下皆寧。故曰樂者樂也。君子樂得其道，小人樂得其欲。以道制欲，則樂而不亂，以欲忘道，則惑而不樂。是故君子反情以和其志，廣樂以成其教，樂行而民鄉方，可以觀德矣。

德者，性之端也，樂者，德之華也，金石絲竹，樂之器也。詩，言其志也，歌，詠其聲也，舞，動其容也，三者本乎心，然後樂氣從之。是故情深而文明，氣盛而化神，和順積中而英華發外，唯樂不可以為偽。

樂者，心之動也，聲者，樂之象也，文采節奏，聲之飾也。君子動其本，樂其象，然後治其飾。是故先鼓以警戒，三步以見方，再始以著往，復亂以飭歸，奮疾而不拔，（也）極幽而不隱。獨樂其志，不厭其道，備舉其道，不私其欲。是以情見而義立，樂終而德尊，君子以好善，小人以息過，故曰生民之道，樂為大焉。

君子曰，禮樂不可以斯須去身。致樂以治心，則易直子諒之心油然生矣。易直子諒之心生則樂，樂則安，安則久，久則天，天則神。天則不言而信，神則不怒而威。致樂，以治心者也，致禮，以治躬者也。治躬則莊敬，莊敬則嚴威。心中斯須不和不樂，而鄙詐之心入之矣，外貌斯須不莊不敬，而慢易之心入之矣。故樂也者，動於內者也，禮也者，動於外者也。樂極和，禮極順。內和而外順，則民瞻其顏色而弗與爭也，望其容貌而民不生易慢焉。德煇動乎內而民莫不承聽，理發乎外而民莫不承順，故曰知禮樂之道，舉而錯之天下無難矣。

樂也者，動於內者也，禮也者，動於外者也。故禮主其謙，樂主其盈。禮謙而進，以進為文，樂盈而反，以反為文。禮謙而不進，則銷，樂盈而不反，則放。故禮有報而樂有反。禮得其報則樂，樂得其反則安。禮之報，樂之反，其義一也。

夫樂者樂也，人情之所不能免也。樂必發諸聲音，形於動靜，人道也。聲音動靜，性術之變，盡於此矣。故人不能無樂，樂不能無形。形而不為道，不能無亂。先王惡其亂，故制雅頌之聲以道之，使其聲足以樂而不流，使其文足以綸而不息，使其曲直繁省廉肉節奏，足以感動人之善心而已矣，不使放心邪氣得接焉，是先王立樂之方也。是故樂在宗廟之中，君臣上下同聽之，則莫不和敬，在族長鄉里之中，長幼同聽之，則莫不和順，在閨門之內，父子兄弟同聽之，則莫不和親。故樂者，審一以定和，比物以飾節，節奏合以成文，所以合和父子君臣，附親萬民也，是先王立樂之方也。故聽其雅頌之聲，志意得廣焉，執其干戚，習其俯仰詘信，容貌得莊焉，行其綴兆，要其節奏，行列得正焉，進退得齊焉。故樂者天地之齊，中和之紀，人情之所不能免也。

夫樂者，先王之所以飾喜也，軍旅鈇鉞者，先王之所以飾怒也。故先王之喜怒皆得其齊矣。喜則天下和之，怒則暴亂者畏之。先王之道禮樂可謂盛矣。

魏文侯問於子夏曰，吾端冕而聽古樂則唯恐臥，聽鄭衛之音則不知倦。敢問古樂之如彼，何也。新樂之如此，何也。

子夏答曰，今夫古樂，進旅而退旅，和正以廣，弦匏笙簧合守拊鼓，始奏以文，止亂以武，治亂以相，訊疾以雅。君子於是語，於是道古，修身及家，平均天下，此古樂之發也。今夫新樂，進俯退俯，姦聲以淫，溺而不止，及優侏儒，獶雜子女，不知父子。樂終不可以語，不可以道古，此新樂之發也。今君之所問者樂也，所好者音也。夫樂之與音，相近而不同。

文侯曰，敢問如何。

子夏答曰，夫古者天地順而四時當，民有德而五穀昌，疾疢不作而無祅祥，此之謂大當。然後聖人作為父子君臣以為之紀綱，紀綱既正，天下大定，天下大定，然後正六律，和五聲，弦歌詩頌，此之謂德音，德音之謂樂。詩曰，『莫其德音，其德克明，克明克類，克長克君。王此大邦，克順克俾。俾於文王，其德靡悔。既受帝祉，施于孫子。』此之謂也。今君之所好者，其溺音與。

文侯曰，敢問溺音者何從出也。

子夏答曰，鄭音好濫淫志，宋音燕女溺志，衛音趣數煩志，齊音驁辟驕志，四者皆淫於色而害於德，是以祭祀不用也。詩曰，『肅雍和鳴，先祖是聽。』夫肅肅，敬也，雍雍，和也。夫敬以和，何事不行。為人君者，謹其所好惡而已矣。君好之則臣為之，上行之則民從之。詩曰，『誘民孔易』，此之謂也。然後聖人作為鞉鼓椌楬壎篪，此六者，德音之音也。然後鐘磬竽瑟以和之，干戚旄狄以舞之。此所以祭先王之廟也，所以獻醻酳酢也，所以官序貴賤各得其宜也，此所以示後世有尊卑長幼序也。鐘聲鏗，鏗以立號，號以立橫，橫以立武。君子聽鐘聲則思武臣。石聲硁，硁以立別，別以致死。君子聽磬聲則思死封疆之臣。絲聲哀，哀以立廉，廉以立志。君子聽琴瑟之聲則思志義之臣。竹聲濫，濫以立會，會以聚眾。君子聽竽笙簫管之聲則思畜聚之臣。鼓鼙之聲讙，讙以立動，動以進眾。君子聽鼓鼙之聲則思將帥之臣。君子之聽音，非聽其鏗鎗而已也，彼亦有所合之也。

賓牟賈侍坐於孔子，孔子與之言，及樂，曰，夫武之備戒之已久，何也。

答曰，病不得其眾也。

永嘆之，淫液之，何也。

答曰，恐不逮事也。

發揚蹈厲之已蚤，何也。

答曰，及時事也。

武坐致右憲左，何也。

答曰，非武坐也。

聲淫及商，何也。

答曰，非武音也。

子曰，若非武音，則何音也。

答曰，有司失其傳也。如非有司失其傳，則武王之志荒矣。

子曰，唯丘之聞諸萇弘，亦若吾子之言是也。

賓牟賈起，免席而請曰，夫武之備戒之已久，則既聞命矣。敢問遲之遲而又久，何也。

子曰，居，吾語汝。夫樂者，象成者也。總干而山立，武王之事也，發揚蹈厲，太公之志也，武亂皆坐，周召之治也。且夫武，始而北出，再成而滅商，三成而南，四成而南國是疆，五成而分陜，周公左，召公右，六成復綴，以崇天子，夾振之而四伐，盛（振）威於中國也。分夾而進，事蚤濟也。久立於綴，以待諸侯之至也。且夫女獨未聞牧野之語乎。武王克殷反商，未及下車，而封黃帝之後於薊，封帝堯之後於祝，封帝舜之後於陳，下車而封夏后氏之後於杞，封殷之後於宋，封王子比干之墓，釋箕子之囚，使之行商容而復其位。庶民弛政，庶士倍祿。濟河而西，馬散華山之陽而弗復乘，牛散桃林之野而不復服，車甲弢而藏之府庫而弗復用，倒載干戈，苞之以虎皮，將率之士，使為諸侯，名之曰『建櫜』，然後天下知武王之不復用兵也。散軍而郊射，左射貍首，右射騶虞，而貫革之射息也，裨冕搢笏，而虎賁之士稅劍也，祀乎明堂，而民知孝，朝覲，然後諸侯知所以臣，耕藉，然後諸侯知所以敬，五者天下之大教也。食三老五更於太學，天子袒而割牲，執醬而饋，執爵而酳，冕而總干，所以教諸侯之悌也。若此，則周道四達，禮樂交通，則夫武之遲久，不亦宜乎。

子貢見師乙而問焉，曰，賜聞聲歌各有宜也，如賜者宜何歌也。

師乙曰，乙，賤工也，何足以問所宜。請誦其所聞，而吾子自執焉。寬而靜，柔而正者宜歌頌，廣大而靜，疏達而信者宜歌大雅，恭儉而好禮者宜歌小雅，正直清廉而謙者宜歌風，肆直而慈愛者宜歌商，溫良而能斷者宜歌齊。夫歌者，直己而陳德，動己而天地應焉，四時和焉，星辰理焉，萬物育焉。故商者，五帝之遺聲也，商人志之，故謂之商，齊者，三代之遺聲也，齊人志之，故謂之齊。明乎商之詩者，臨事而屢斷，明乎齊之詩者，見利而讓也。臨事而屢斷，勇也，見利而讓，義也。有勇有義，非歌孰能保此。故歌者，上如抗，下如隊，曲如折，止如槁木，居中矩，句中鉤，累累乎殷如貫珠。故歌之為言也，長言之也。說之，故言之，言之不足，故長言之，長言之不足，故嗟嘆之，嗟嘆之不足，故不知手之舞之足之蹈之。子貢問樂。

凡音由於人心，天之與人有以相通，如景之象形，響之應聲。故為善者天報之以福，為惡者天與之以殃，其自然者也。

故舜彈五弦之琴，歌南風之詩而天下治，紂為朝歌北鄙之音，身死國亡。舜之道何弘也。紂之道何隘也。夫南風之詩者生長之音也，舜樂好之，樂與天地同意，得萬國之驩心，故天下治也。夫朝歌者不時也，北者敗也，鄙者陋也，紂樂好之，與萬國殊心，諸侯不附，百姓不親，天下畔之，故身死國亡。

而衛靈公之時，將之晉，至於濮水之上舍。夜半時聞鼓琴聲，問左右，皆對曰不聞。乃召師涓曰，吾聞鼓琴音，問左右，皆不聞。其狀似鬼神，為我聽而寫之。師涓曰，諾。因端坐援琴，聽而寫之。明日，曰，臣得之矣，然未習也，請宿習之。靈公曰，可。因復宿。明日，報曰，習矣。即去之晉，見晉平公。平公置酒於施惠之臺。酒酣，靈公曰，今者來，聞新聲，請奏之。平公曰，可。即令師涓坐師曠旁，援琴鼓之。未終，師曠撫而止之曰，此亡國之聲也，不可遂。平公曰，何道出。師曠曰，師延所作也。與紂為靡靡之樂，武王伐紂，師延東走，自投濮水之中，故聞此聲必於濮水之上，先聞此聲者國削。平公曰，寡人所好者音也，願遂聞之。師涓鼓而終之。

平公曰，音無此最悲乎。師曠曰，有。平公曰，可得聞乎。師曠曰，君德義薄，不可以聽之。平公曰，寡人所好者音也，願聞之。師曠不得已，援琴而鼓之。一奏之，有玄鶴二八集乎廊門，再奏之，延頸而鳴，舒翼而舞。

平公大喜，起而為師曠壽。反坐，問曰，音無此最悲乎。師曠曰，有。昔者黃帝以大合鬼神，今君德義薄，不足以聽之，聽之將敗。平公曰，寡人老矣，所好者音也，願遂聞之。師曠不得已，援琴而鼓之。一奏之，有白雲從西北起，再奏之，大風至而雨隨之，飛廊瓦，左右皆奔走。平公恐懼，伏於廊屋之閒。晉國大旱，赤地三年。

聽者或吉或凶。夫樂不可妄興也。

太史公曰，夫上古明王舉樂者，非以娛心自樂，快意恣欲，將欲為治也。正教者皆始於音，音正而行正。故音樂者，所以動蕩血脈，通流精神而和正心也。故宮動脾而和正聖，商動肺而和正義，角動肝而和正仁，徵動心而和正禮，羽動腎而和正智。故樂所以內輔正心而外異貴賤也，上以事宗廟，下以變化黎庶也。琴長八尺一寸，正度也。弦大者為宮，而居中央，君也。商張右傍，其餘大小相次，不失其次序，則君臣之位正矣。故聞宮音，使人溫舒而廣大，聞商音，使人方正而好義，聞角音，使人惻隱而愛人，聞徵音，使人樂善而好施，聞羽音，使人整齊而好禮。夫禮由外入，樂自內出。故君子不可須臾離禮，須臾離禮則暴慢之行窮外，不可須臾離樂，須臾離樂則姦邪之行窮內。故樂音者，君子之所養義也。夫古者，天子諸侯聽鐘磬未嘗離於庭，卿大夫聽琴瑟之音未嘗離於前，所以養行義而防淫佚也。夫淫佚生於無禮，故聖王使人耳聞雅頌之音，目視威儀之禮，足行恭敬之容，口言仁義之道。故君子終日言而邪辟無由入也。